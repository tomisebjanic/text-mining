Η δίκη του Ερβέ Φαλσιανί, του πρώην εργαζομένου στην τράπεζα HSBC Ελβετίας, άρχισε τη Δευτέρα ερήμην, όπως αναμενόταν, στη Μπελιντζόνα, στο νότιο καντόνι Τιτσίνο, ενώπιον του ομοσπονδιακού ποινικού δικαστηρίου (TPF).
Ο Φαλσιανί, γαλλο-ιταλός πολίτης, επανέλαβε ότι δεν θα επιστρέψει στην Ελβετία για τη δίκη του.

Σύμφωνα με το ελβετικό πρακτορείο ειδήσεων ΑΤS, το δικαστήριο ποινικών υποθέσεων του TPF διαπίστωσε την απουσία του πρώην εργαζομένου στην HSBC.

Έπειτα από μια πρώτη διακοπή της δίκης, άρχισε η ακροαμαiτκή διαδικασία.

Από αύριο, οι πρώτοι μάρτυρες θα αρχίσουν να καταθέτουν. Πρόκειται για αστυνομικούς που διενήργησαν την έρευνα σε βάρος του πρώην εργαζομένου της τράπεζας και εργαζομένων της HSBC στη Γενεύη.

Μια πρώην φίλη του Φαλσιανί, που κατοικεί στο Λίβανο, έχει επίσης κληθεί στη δίκη, ωστόσο υπάρχει αβεβαιότητα για το εάν θα παρουσιαστεί ενώπιον του δικαστηρίου ποινικών υποθέσεων.

Μετά την εξέταση των μαρτύρων, η δίκη θα συνεχιστεί με την αγόρευση του εισαγγελέα. Οι αγορεύσεις της υπεράσπισης, την οποία εκπροσωπεί δικηγόρος που ορίστηκε από το δικαστήριο, και της πολιτικής αγωγής μπορεί να λάβουν χώρα την Πέμπτη, ίσως στις αρχές της προσεχούς εβδομάδας.

Ο Φαλσιανί, πρώην τεχνικός πληροφορικής της τράπεζας HSBC Suisse, υπεύθυνος των αποκαλύψεων στο πλαίσιο των SwissLeaks, κατηγορείται για οικονομική κατασκοπεία, κλοπή στοιχείων και παραβίαση του εμπορικού και τραπεζικού απορρήτου από την ελβετική δικαιοσύνη.

Παρέδωσε στη Γαλλία τα τρία-τέταρτα των ονομάτων των ιδιωτών πελατών της τράπεζας.

Τον περασμένο Ιούνιο, η τράπεζα HSBC κατέβαλε 40 εκατομμύρια ελβετικά φράγκα (36,7 εκατομμύρια ευρώ) στις αρχές της Γενεύης και έτσι τερμάτισε μια διαδικασία για διακεκριμένο ξέπλυμα βρώμικου χρήματος που είχε ασκηθεί σε βάρος της, στο πλαίσιο της υπόθεσης SwissLeaks, ενός εκτεταμένου σκανδάλου φορολογικής απάτης και ξεπλύματος χρημάτων.

Έπειτα από μια πρώτη ανάκριση από την αστυνομία της Γενεύης, ο Φαλσιανί εγκατέλειψε την Ελβετία τον Δεκέμβριο του 2008. Είχε συλληφθεί στην Ισπανία το 2012, πριν αφεθεί ελεύθερος. Γάλλος πολίτης, ο Φαλσιανί βρίσκεται τη Γαλλία και δεν πρόκειται να εκδοθεί.

Σε συνέντευξη Τύπου που έδωσε την περασμένη εβδομάδα στην περιοχή Ντιβόν-λε-Μπεν στη Γαλλία, μερικά χιλιόμετρα από τα ελβετικά σύνορα, ο Φαλσιανί επανέλαβε μια ακόμη φορά την πρόθεσή του να μην παρουσιαστεί στη δίκη του. Όπως δήλωσε, οι όροι μιας «δίκαιης δίκης» δεν πληρούνται.
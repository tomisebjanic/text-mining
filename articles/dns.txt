Et nyt, stort it-system for landets politifolk bliver nu udsat på ubestemt tid, skriver Jyllands-Posten.

Årsagen er travlhed og andre it-projekter, forklarer John Vestergaard, fungerende direktør i Koncern it, der er politiets centrale it-afdeling.

»Vi har en række omfattende opgaver og it-tunge projekter på vej, som vil stille store krav til forandring i vores organisation. På den baggrund har direktionen foretaget en hård prioritering af projekterne for at sikre, at vi ikke gennemfører flere ting, end organisationen er i stand til at absorbere«, siger John Vestergaard til Jyllands-Posten.

Det er it-systemet Polaris, der kommer til at fungere senere end ventet. Polaris skal lette sagsbehandlingsprocesserne for de politiansatte efter skandalen med systemet Polsag, der blev skrottet i 2012.

Der blev brugt næsten en halv milliard kroner på Polsag, som aldrig kom til at fungere.

Erik Frøkjær, der er lektor ved Datalogisk Institut på Københavns Universitet, roser Rigspolitiet for at sætte det nye projekt i bero, inden der er brugt store summer på det.

Men han forstår ikke, hvorfor man i første omgang satte arbejdet med Polaris i gang.

»Det er endnu et udtryk for, at de projekter, man sætter i søen, er svagt funderede. Vi ser gang på gang statslige styrelser, som overhovedet ikke kan finde ud af at håndtere en it-strategi«, siger Erik Frøkjær til Jyllands-Posten.

Også Politiforbundet undrer og ærgrer sig ifølge avisen over beslutningen.

Polaris skulle være taget i brug i 2018. Det er uvist, hvornår betjente nu kommer til at kunne benytte systemet.
SD-ledaren Jimmie Åkesson går nu för första gången ut offentligt och fördömer den senaste tidens attacker mot asylboenden: ”Vad blir bättre av att bruka våld? Ni förstör samhället. Ni attackerar samhället på djupet”, skriver Åkesson på Facebook.

I ett inlägg på Facebook skriver Sverigedemokraternas ledare Jimmie Åkesson på torsdagen om vad han upplever som växande splittring i det svenska samhället.

Han skriver att han visserligen tror på framtiden och att det vore farligt för en politiker att ge upp. Men för första gången i sin politiska karriär känner han en känsla av hopplöshet, skriver han.

Den går enligt Åkesson att spåra till att landet ”just nu sköts av en verklighetsfrånvänd regering” och till ”de effekter som årtionden av ansvarslös politik fått för det svenska samhället i stort”.

Läs också: Bara ett av fyra asylboenden kommer att kunna användas

Han menar att Sverige slits isär och att debatten nu skruvas upp:

”Skolmorden i Trollhättan är den hittills mest förfärande händelsen, men i kombination med bränder på asylboenden (som vi för närvarande vet ganska lite om, men det ligger nära till hands att utgå från att åtminstone en del av dem har haft som syfte att hindra etablering av asylboenden) och nu i dagarna en rad attacker mot SD-politikers hem, träder en synnerligen obehaglig helhetsbild fram.”

Han säger sig förstå att frustrationen är påtaglig men fördömer skarpt attackerna mot asylboenden:

”Vad tror man sig uppnå genom att sätta eld på byggnader och riskera oskyldiga människors liv?” … ”Vad blir bättre av att hota och att bruka våld mot meningsmotståndare? Sanningen är, att ni som ägnar er åt detta inte uppnår någonting. Men ni förstör. Ni förstör samhället. Ni attackerar samhället på djupet.”

Åkesson uppmärksammar att allhelgonahelgen stundar. Därför tänker han be en bön för Sverige, skriver han, ”även om jag inte betraktar mig som troende i någon traditionell mening”.
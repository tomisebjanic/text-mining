Kristian Røkke – sønnen til Kjell Inge Røkke – har ikke fått noen god start som sjef for Akastor. Oljeserviceselskapet hadde et underskudd på drøyt 1,5 milliarder kroner i årets tredje kvartal.
Driftsresultatet er en kraftig nedgang fra fjorårets tredje kvartal, da selskapet gikk noe over en halv milliard kroner i pluss.

«Markedssituasjonen i oljeservicebransjen har forverret seg ytterligere i tredje kvartal, noe som medvirker til blandede resultat i Akastor selskapsportefølje», heter det i kvartalsrapporten. Selskapet som rammes hardest, er MHWirth, som sliter med lav ordretilgang og redusert inntjening. De fleste andre selskapene har levert tilfredsstillende resultater i kvartalet, ifølge Akastor.

LES OGSÅ: Brundtland inn i Røkke-styre

– Det har vært et par spennende måneder som Akastors nye konsernsjef og en glede å jobbe med selskapets dyktige ansatte. Men om mange tegn tyder på en langvarig nedgang i offshore- og oljeservicebransjen, jobber vi med dagens realiteter for å sikre både lønnsomhet ved lavere aktivitet og å bygge et sterkere Akastor på lang sikt, sier konsernsjef Kristian Røkke, som tok over sjefsstolen Frank O. Reite i juli i år.

LES OGSÅ: Røkke er rikest i landet

Markedet virket ikke skremt av minusresultatet, og i løpet av den første timen med handel på Oslo Børs steg Akastor-aksjen 0,5 prosent. Hvis vi ser året som helhet har imidlertid selskapet fått halvert sin verdi.
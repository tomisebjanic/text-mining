Wiebes aan zet over Belastingplan

Het kabinet beantwoordt vandaag de hele dag de vragen die de Tweede Kamer vorige week heeft gesteld over het belastingplan. Parlementair verslaggever Ruud Mikkers volgt het debat.
Staatssecretaris Wiebes (Financiën) moet zijn plannen zo zien te verbouwen dat hij eind dit jaar ook op voldoende steun kan rekenen in de Eerste Kamer, waar de coalitie van VVD en PvdA bij lange na niet kan rekenen op een meerderheid. Oppositiepartijen hebben veel wensen. CDA, CU en SGP (die de coalitie in de senaat aan een meerderheid kunnen helpen) willen dat de kloof tussen alleenverdieners en tweeverdieners wordt verkleind, omdat kostwinners relatief meer belasting betalen dan gezinnen waar twee werkenden zijn.
Andere partijen, zoals D66 en GroenLinks, pleiten voor meer ’vergroening’ van het belastingsysteem, waarmee milieuvervuiling wordt aangepakt. D66 wil ook dat de kabinetsplannen zo worden bijgesteld dat er meer banen bijkomen dan de 35.000 die het Centraal Planbureau op basis van het huidige plan heeft becijferd. Ook voor de koopkracht van ouderen leven nog wensen.
Hoofdmoot van het belastingplan is een lastenverlichting van 5 miljard euro voor werkenden volgend jaar. Wiebes heeft ook een nieuwe vermogenstaks opgenomen in de plannen. De nieuwe vermogensrendementsheffing moet ingaan in 2017. Er wordt gewerkt met verschillende veronderstelde rendementen, bijvoorbeeld op basis van beleggen of sparen. Nu geldt er nog één standaard, ongeacht of iemand een kleine spaarder of een grote belegger is. Maar het CDA voelt niet veel voor de nieuwe opzet en die partij is wel heel belangrijk voor het kabinet met het oog op de senaat.
Upravno sodišče je zavrnilo tožbo nekdanje ministrice za izobraževanje Stanke Setnikar Cankar, v kateri je od komisije za preprečevanje korupcije zahtevala, da iz Supervizorja odstrani podatke o njenih prihodkih po avtorskih in podjemnih pogodbah, v Delu piše Tina Kristan. 

Stanka Setnikar Cankar je prepričana, da so ji bile z objavo honorarjev kratene ustavne pravice. Komisiji za preprečevanje korupcije (KPK) je prek odvetnice Nataše Pirc Musar očitala, da za razkrivanje osebnih podatkov v Supervizorju nima pravne podlage, da ji ni dala možnosti podati svojega mnenja, navesti dejstva in dokaze ter da je objava podatkov vplivala na njen ugled in dostojanstvo. Kot je razkril Supervizor, je Setnikar Cankarjeva od leta 2003 do 2015 poleg redne plače dobila še 636 tisoč evrov izplačil po avtorskih in podjemnih pogodbah.
KPK ni kršila zakonodaje

Kot še piše Delo, je sodišče vse njene očitke zavrnilo. Komisija je po ugotovitvah sodišča vodila postopek iz svoje pristojnosti, saj je zbiranje in tudi objava honorarjev fizičnim osebam v javnem sektorju lahko v neposredni zvezi z metodami za krepitev integritete, transparentnosti, preprečevanja korupcije in nasprotja interesov v javnem sektorju, Setnikar Cankarjeva pa je bila v času objave podatkov ministrica v vladi. Po presoji sodišča so podatki o honorarjih osebni podatki, a ne zakon o varstvu osebnih podatkov ne ustava ne določata, da bi moral organ, ko začne zbirati osebne podatke javne uslužbenke ali funkcionarke, po uradni dolžnosti to osebo obvestiti in jo pozvati k odgovoru.
Javnost ima pravico biti obveščena

Sodišče je tudi sklenilo, da je šlo v tem primeru le za osnovne in ne za občutljive osebne podatke. Prav tako je Setnikar Cankarjeva kot ministrica v vladi lahko pričakovala, da so informacije o porabi javnih sredstev in podatki, povezani z opravljanjem javne funkcije ali delovnega razmerja javnega uslužbenca, javno dostopni. Javnost torej ima pravico biti obveščena o porabi javnih sredstev – tudi tistih, ki so ji bila izplačana kot dodatni honorarji.

Sodišče je zavrnilo tudi ugovor, da komisija podatkov za leti 2003 in 2004 ne bi smela več imeti. KPK namreč z zakonom nima časovnih omejitev za objavo podatkov o honorarjih. Omenjena omejitev se nanaša samo na hrambo podatkov pri upravi za javna plačila. Nad razsodbo so po besedah odvetnice Pirc Musarjeve razočarani, zato je napovedala pritožbo. 

S KPK so za STA sporočili, da je odločitev sodišča v skladu s pričakovanji in kaže na pravilnost in zakonitost dela komisije. Za komentar smo prosili tudi nekdanjo ministrico Stanko Setnikar Cankar. Njen odgovor še pričakujemo.
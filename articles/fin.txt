Toimituksen sähköpostiin tulee viesti pienituloiselta eläkeläiseltä. Hän haluaa kertoa, miltä hallituksen leikkaukset hänestä tuntuvat. Häntä ahdistaa niin, että puhelinhaastattelu ei onnistu, koska häntä itkettää. Häneen vaikuttavat ja kirjaimellisesti sattuvat hallituksen suunnitelmat leikata eläkeläisten asumistukea ja heikentää lääkekorvauksia. Tulevaisuus näyttää lohduttomalta.
Taistelen joka päivä hermokipujen kanssa. Tuntuu, että mitä pahaa olen tehnyt, kun näin kohdellaan. Eläinten rääkkäyksestä voi saada vankeutta. Ihmettelen, miten Suomen hallitus voi näin kovin kiduttaa eläkeläisiä, hän kirjoittaa.

Hän haluaa sairautensa vuoksi pysyä nimettömänä, joten kutsukaamme häntä Kaisaksi.

Kaisa saa eläkettä 730 euroa kuukaudessa. Hallitus loiventaa kaavailemaansa eläkeläisten asumistuen leikkausta nyt asumistuki pienenisi ”vain” 60 euroa. Se on laiha lohtu.

Se ”vain” 60 euroa tarkoittaa, etten pysty ostamaan tehokkaampia lääkkeitä pahaan sairauteeni. En pysty maksamaan laskuja, koska ruokaa pitää ostaa, Kaisa kertoo.

Edessä voi olla myös muutto pienempään yksiöön, joka Kaisan mukaan tarkoittaisi koko elämän menetystä. Hän ei pysty sairautensa vuoksi ulkoilemaan, joten oma koti ja sen ikkunasta avautuva näkymä ovat tärkeitä.
Kaisan tarina ei ole ainoa laatuaan. Monia eläkeläisiä suututtaa, ahdistaa, itkettää ja pelottaa. Helsinkiläiseltä 82-vuotiaalta Iiris Helonheimoltakaan ei heru ymmärrystä hallituksen suunnittelemille leikkauksille.

Hän pitää epäoikeudenmukaisena sitä, että ”hallituksen herroilta ei voi odottaa osallistumista”.

Asumistukea ei ehdottomasti pitäisi leikata ollenkaan. Kukaan ei saa sitä liikaa, vaan se on niin mitoitettu ja laskettu sellaiseksi, että on sula mahdottomuus ottaa siitä mitään pois, Helonheimo sanoo.

Tällaista ei voi tehdä ihmisille, jotka ovat sodan jälkeen eläneet ja tämän maan kohottaneet. Tässäkö on kiitos? Eikö omatunto yhtään vaivaa, kun voidaan tällaista tehdä, hän jatkaa.

Hallitus ajaa pienituloisten eläkeläisten taloutta ahtaalle muun muassa leikkaamalla eläkeläisten asumistuesta, heikentämällä lääkekorvauksia ja nostamalla palvelumaksuja. SDP:n kansanedustaja Ilmari Nurminen on puhunut vahvasti ikääntyvien ihmisten oikeuksien puolesta.

Nurmisen mielestä olisi tarpeen pohtia lainsäädäntöä suitsimaan palvelumaksut inhimilliselle tasolle. Asiakasmaksulaki voisi määritellä hintatason ja sen, kuinka paljon ihmiselle pitää jäädä käyttörahaa palvelumaksujen jälkeen.

Tämä on asia, joka on noussut kentältä hyvin vahvasti. Tarvitaan asiakasmaksulaki. Tällä hetkellä on niin, että pientä eläkettä saavalla ei välttämättä riitä rahaa maksuihin ja joutuu käyttämään mahdollisia pieniä säästöjä niihin.
БЕОГРАД – Србија је у претходних 15 година изгубила скоро милион људи одливом у иностранство и лошом популационом политиком, изјавила је данас потпредседница владе Зорана Михајловић и поручила да је нашој земљи потребно много боље управљање људским ресурсима.

„Из Србије је од 2000. отишло око 300.000 људи, а годишње смо у том периоду губили и око 30.000 људи због малог прираштаја, тако да када све то саберемо видимо да смо изгубили готово милион људи у последњих 15 година”, рекла је Михајловић на отварању конференције ''ХР Србија 2015 - људски ресурси у дигиталном добу'', у хотелу Краун плаза.

Она је нагласила и да је тренутна незапосленост младих 43 одсто од укупног броја незапослених у Србији.

Михајловић је поручила да је упављање интелектуалним и људским ресурсима много важније од управљање било којом другом врстом ресурса, као и да потребно променити популациону политику и образовни систем.

„Са друге стране, Србија се буди у последњих годину дана, имамо економску ситуацију која нам даје могућности да размишљамо на потпуно другачији начин и да управо све те људе задржимо у нашој земљи”, рекла је Михајловић.

Она је поручила и да „не пристаје на то да просечни воде компаније, општине и државу”.
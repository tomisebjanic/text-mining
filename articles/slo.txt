Bugár si myslí, že spoločný postup a postoje pred voľbami by mohli povzbudiť voličov a alternatíva by mohla urobiť lepší volebný výsledok.

BRATISLAVA. Strana Most-Híd vyzýva KDH a Sieť, aby povedali, akú alternatívu voči vláde Smeru vidia a či sú ochotné vytvoriť alternatívu spoločne. Predseda Béla Bugár volá po spojenectve tejto trojice. V najbližších dňoch či týždňoch chce o nej rokovať s KDH a Sieťou.

O vláde so Smerom podľa Bugára Most-Híd dnes nepremýšľa.

"Alternatívu jednofarebnej vlády Smeru vidíme v kombinácii strán Most-Híd, KDH a #Sieť, ktoré z hľadiska programu a hodnotových kritérií sú k sebe najbližšie. A práve tieto strany by mohli vytvoriť stabilnú vládu bez Smeru," povedal Bugár na dnešnej tlačovej konferencii v Bratislave.

Spoločný postup by mohol povzbudiť ľudí
Zdôraznil, že nehovorí o žiadnom písomnom záväzku či o predvolebnej koalícii.

"Hovoríme len o tom, aby každá z týchto strán povedala, že po voľbách vie spolupracovať a vytvoriť základ budúcej vlády," uviedol. Rokovaniami chce Bugár získať od KDH a Siete jasné stanovisko, či sú schopní pripojiť sa k spomínanej alternatíve.

Predseda Mosta-Híd si uvedomuje, že preferencie trojice strán zatiaľ nenapovedajú výsledku, ktorý by ohrozil Smer.

Verí však, že spoločný postup a postoje trojlístka pred voľbami by mohli povzbudiť voličov a alternatíva by mohla urobiť lepší volebný výsledok.

Ľudia podľa neho potrebujú signál, že môže zafungovať alternatíva strán Most-Híd, KDH a #Sieť, ktorá by mohla vymeniť jednofarebnú vládu.

Most-Híd hovorí extrémizmu nie
"Nemôžeme rezignovať na možnú zmenu. Aj ja sa obraciam na kolegov, aby sme dali pravicovej alternatíve konkrétnu podobu," vyhlásila podpredsedníčka strany Most-Híd Lucia Žitňanská.

Dôvodom na zmenu je podľa nej aj cielené vyvolávanie strachu a radikalizácia politických strán i spoločnosti. "Most-Híd je občianska strana, ktorá hovorí extrémistickým prejavom a tendenciám jasné nie," zdôraznila.

Podpredseda László Solymos dúfa, že trojica strán dokáže voličov presvedčiť, aby podporili túto alternatívu. "Verím, že pre ňu získame čo najviac nasledovateľov," poznamenal Solymos.
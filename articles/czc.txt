Místopředseda ODS Martin Kupka v nedělní debatě televize Prima vytkl premiérovi Bohuslavu Sobotkovi, že připojil svůj podpis pod jména některých lidí, jež prezident Miloš Zeman zařadil na listinu státem (nebo spíš vlastní personou) vyznamenaných občanů.

Sobotka údajně váhal, zda má v některých případech seznam podepsat. Slovo údajně je zde pro pořádek, premiér to nepopřel. Ani nepotvrdil. Podle zdrojů Práva původně odmítl podepsat ocenění Františka Ringo Čecha, dále Jiřího Hlavatého a Jiřího Mánka.

Dva posledně jmenovaní jsou aktivními politiky. Čech premiérovi nešel přes propisku z jiného důvodu, který si lze domyslet třeba jako nesouměřitelnost vyznamenání s adresátem. Ale to uvádím jen tak, kvůli solidnosti. Ve skutečnosti Sobotka Ringo Čecha dobře zná, vždyť spolu byli ve stejném klubu ČSSD ve Sněmovně.

Mohl proto tušit, že umělec po obdržení metálu každého, kdo se nad tím pozastaví, pošle na pranýř jako „nevzdělanýho idiota“. Podívejte se, jaká situace by vznikla. Na jedné straně by stál nějaký předseda nějaké české vlády. Proti němu by ale svědčil laureát a autor anatomických výtvarných děl, které visí v cizině. Tak to Sobotka raději podškrábl.

A teď vážně: bez premiérova spolupodpisu by nemohl prezident své vytipované odměnit. Nastala by pěkná mela. Letmý pohled do nedávné historie nám prozradí, že v opačném případě, tedy když mohla něco brzdit hlava státu, například nějaké jmenování, poskytli nám polistopadoví prezidenti příklady jiného chování. Dupli si, byť na konci museli zpravidla ustoupit. Povinnosti vyplývající z funkce podřídili osobním averzím.

Sobotka nakonec seznam spolupodepsal. „Kontrasignaci vnímám jako pojistku pro opravdu mimořádné situace, které ale v těchto dvou letech podle mého názoru nenastaly, a proto jsem kontrasignoval loňský i letošní návrh prezidenta na udělení vyznamenání,“ dodal.

Nudné dodržení pravidel. Kéž by toho bylo v naší politice víc.

Bylo by ale zároveň zajímavé vědět, co pokládá Sobotka za „opravdu mimořádné situace“. Když příští rok – berme to s nadsázkou, byť v tomto případě nemusí být příliš velká – bude chtít Zeman vyznamenat po členovi Štrougalových vlád Lubomíra Štrougala samotného? Ne, to asi ne, nefinancoval mu kampaň. Třeba ale Vladimira Jakunina?

Zpět k místopředsedovi ODS Kupkovi. Zeman si svého času postavil hlavu, že nepředá profesuru Martinu C. Putnovi. Také ji nikdy nepředal. Zastoupil ho bez velkého humbuku tehdejší ministr školství. Díky tomu je Putna profesor. Kupka by mohl i tomuto ministrovi, který zjevně myslel na obecný zájem víc než na svou vlastní hrdost, vytknout nedostatek odvahy. Ale počkejte… On to byl Petr Fiala.
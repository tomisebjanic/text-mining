Kompromitirani tužilac Tužilaštva BiH Dubravko Čampara posljednjih mjeseci nema sreće sa procesom na Kosovu, kojim želi dirigovati iz Sarajeva.  Gatačke veze Cilj tog političkog procesa je da se sa političke scene u BiH ukloni Fahrudin Radončić, SBB, da se spriječi pravljenje moćnog bošnjačkog političkog fronta i u spasioce Bošnjaka nasilu proizvedu Denis Zvizdić i njegovi bliski rođaci Aljoša, Dubravko, Maida Čampara te još stotinjak članova ovog gatačkog klana.  Priča svih “svjedoka”, koje je Čampara, nakon velikih instrukcija u Sarajevu, poslao u Prištinu da u slučaju protiv Nasera Keljmendija montiraju politički proces Fahrudinu Radončiću, raspada se, naime, kao balon od sapunice.  Poslije Šejle Turković, supruge Zijada Turkovića, na 40 godina robije osuđenog vođe zločinačke organizacije, čiji je i ona član, padala su u vodu i svjedočenja drugih svjedoka, među kojima je i svjedočenje isprofanisane supruge srbijanskog kriminalca Ljubiše Buhe Čumeta Ivane Buhe, a prošle sedmice i Amira Pašića Faće.  Pašić je pred Sudskim vijećem u Prištini posebno ostavio dojam nekredibilnog svjedoka, jer su mu izjave, prema pisanju kosovskih portala, potpuno suprotne onima koje je svojevremeno o ubistvu Ramiza Delalića Ćele davao u predmetu Muhameda Alija Gašija i pred Sudom BiH.
Gaši je potpuno oslobođen po toj tački optužnice zbog nedostatka dokaza iako je na osnovu DNK utvrđeno da je ubica bio Ljirim Bitići, a ne Strahinja Rašeta, kako sada tvrdi isti tužilac Čampara. Vidjet će se šta će Pašić govoriti u nastavku svog svjedočenja, ali je očigledno da mu nad glavom visi teška krivična prijava za lažno svjedočenje, koje nosi i do tri godine zatvora – ili je lagao pred Sudom BiH, kada je imao jednu verziju, ili sada laže pred Osnovnim sudom u Prištini, gdje nudi drugu verziju u Čamparinoj režiji.   Kako nam je kazao advokat Besnik Beriša, utisak odbrane je da sudije u Prištini nisu baš lako nasjele na Pašićevo “inovirano svjedočenje”. - Pašić je lagao. Jasno je ispoljavao mržnju i ljutnju prema Keljmendiju. Izjave je, u odnosu na ranije iskaze, mijenjao tako da se htio na neki način osvetiti mom klijentu. Također, ono što ranije nije spominjao jeste da je u Turskoj vidio Šejlu Turković u vrijeme kada je došlo do sukoba između Gašija i Delalića – ispričao nam je Beriša. Kada ga je spomenuti advokat suočio s nedosljednostima i kontradiktornim izjavama, koje je davao 2008. i 2009. godine, i onima koje je dao tokom suđenja Gašiju, Pašić je počinio nešto nečuveno - lažno je pred Sudom u Prištini izjavio da je na njegovo tadašnje svjedočenje navodno utjecao tužilac Oleg Čavka i, tobože, insistirao na tome da ne spominje ime Nasera Keljmendija.  Advokat mu je uzvratio kontrapitanjem: “Ipak, u tadašnjem svjedočenju spomenuli ste Keljmendijevo ime više puta, zar ne? Rekli ste da je Keljmendi pomogao Gašiju, spominjali ste iznose od 50.000 i 100.000 eura, kako se toga ne sjećate...”
Izrevoltiran saznanjem da je Sud u Prištini upoznat s njegovim ranijim izjavama putem podneska odbrane, koja je dostavila njegovo kompletno svjedočenje pred Sudom BiH u Sarajevu, prevedeno na engleski jezik, i da je, zapravo, uhvaćen u laži, Pašić je pokušao biti arogantan prema advokatu odbrane, rekavši kako “ne voli ljude koji plaćaju za ubistva i uzmaju drogu”.  - Nisam kriminalac, kriminalom smatram samo kada neko plati za ubistvo – kazao je, između ostalog, Pašić, koji je u julu 2010. pred Kantonalnim sudom u Sarajevu osuđen na tri godine i dva mjeseca zatvora za krivično djelo razbojništvo i nanošenje tjelesnih ozljeda Alenu Grbi, u kojeg je i pucao iz pištolja, te je dodao da oružane pljačke za koje je hapšen, jednako ne smatra zločinom. Prema Berišinim riječima, Sud se složio s njegovim kontraispitivanjem da je Pašić imao kontradiktorne izjave i kod tvrdnje da je pomirenje između Keljmendija i Delalića bilo lažno, što ranije nije govorio.Posebno se ističe da je Pašićeva izjava pred Sudom, objavljena prošlog četvrtka u “Oslobođenju”, kako “garantuje da iza svega (ubistvo Delalića) stoji Keljmendi, jer Gaši nije bio u stanju da to sam uradi”, samo njegovo razmišljanje, a ne informacija ili saznanje koje on o tome posjeduje. Podsjećanja radi, Naser Keljmendi uhapšen je u maju 2013. godine, još mu se sudi po prvoj tački, koja ga sumnjiči da je s organiziranom grupom finansirao ubistvo Ramiza Delalića Ćele, a da, praktično, nije ni počelo suđenje za drugu tačku optužbe u vezi s trgovinom narkoticima.  Nasmijana Buha Inače, prije svjedočenja Amira Pašića, na brojnim portalima Šejla Turković i Armin Cibra pompezno su najavljivali svjedočenje Ivane Buhe, supruge poznatog beogradskog kriminalca. Slavodobitno su tvrdili da će Buha “poslati Radončića u zatvor”, ali je to Čamparino spinovanje preko kriminalnog miljea potpuno palo u vodu.  Jedan beogradski list je kratki izvještaj o izjavi Ivane Buhe naslovio sa “Smjehotresno svjedočenje, Ivana Buha: Lagala sam sud u Beogradu da me je Čume pretukao”. Ona je, naime, više govorila o sukobu i svađama sa mužem, jer, kako je i sama izjavila pred Sudom u Prištini, nije imala nikakvih saznanja u vezi s tačkom zbog koje je i pozvana, te je tako potpuno uništila bilo kakvu vjerodostojnost.  Na pitanja advokata zbog čega je supruga prijavila za porodično nasilje, a kasnije tokom suđenja povukla taj iskaz i navela da su je udarila vrata, odgovorila je: “On me je ucjenjivao, utjecao je na mene, kleo se u djecu i ja sam mu vjerovala.”
Nakon toga, advokat ju je pitao da li to znači da će, ako se ponovo pomire, ona povući svoj iskaz te joj je rekao da konkretno odgovori da li je lagala pred Sudom.

- Da - priznala je Ivana Buha.

- Da li ćete ponovo lagati u Sudu samo zato što imate potrebu da se osjećate kao poznata osoba - upitao je advokat.

Na to je Ivana Buha prasnula u smijeh:

- Da li mislite da mi je život toliko dosadan da vas ovdje slušam – rekla je.

Poslije toga, sutkinja je, prenosi portal Kallxo, prekinula pretres uz ironičan komentar: “Treba mi odmor kako bismo saznali zašto je svjedok toliko sretan da ovdje svjedoči.”

Inače, sudski proces u Prištini sve vrijeme vodi Dubravko Čampara, koji suportuje tamošnjeg tužioca.

Čampara će ući u anale zloupotrebe ovlasti, jer je tadašnji ministar sigurnosti Fahrudin Radončić godinu i po u Čamparinom dosjeu vođen kao “nedostupan”. To znači da je Radončića čuvala, obezbjeđivala i pratila Direkcija za koordinaciju policijskih tijela BiH puna 24 sata dnevno, a tužilac Čampara je lagao kolege na Kosovu da do Radončića pravosuđe uopće ne može doći.

To znači da su Radončića, prema scenariju Aljoše i Dubravka Čampare, mogli ocrnjivati kriminalci, koji su dobili više od 100 godina zatvora (Zijad Turković osuđen na 40 godina, Milenko Lakić osuđen na 40 godina, te Šejla Turković, Amir Pašić Faćo, Jasmin Ćatić Bomba, Ivana Buha...), a da od ministra niko nije htio uzeti iskaz na te okolnosti.

Čak je i Sud u Prištini tokom prošle godine donio presudu da su Radončiću prekršena sva ljudska prava u Tužilaštvu BiH pa se taj slučaj sada nalazi u Uredu disciplinskog tužioca.

Neophodna reforma

Uz više drugih slučajeva teške zloupotrebe pravosuđa u BiH, gdje su nevini ljudi ležali u zatvorima, a država, odnosno građani, sada plaćaju odštete od više stotina hiljada KM, upravo neviđena sprega najtežih kriminalaca i jednog tužioca kakav je Čampara, nova su potvrda hitnosti pokretanja reforme pravosuđa u BiH.

Mnogo rođačkih veza između tužilaca i sudija (čak i na državnom nivou) i potpuna pravna nesigurnost postali su iritantni i po međunarodnu zajednicu, domaću javnost i građane.

Činjenica da Sven Alkalaj na sudu objašnjava navodnu zloupotrebu 9.000 KM putnih troškova njegove tadašnje zamjenice, a s druge strane Dubravko Čampara oslobađa svoju majku od krivične prijave teške više stotina hiljada KM nezasluženo uzetog budžetskog novca za rad mimo penzije, za članstvo u komisijama itd. ili da isti tužilac utjecajem preko bliskog rođaka Denisa Zvizdića oslobađa odgovornosti svoju suprugu Maidu kao samoimenovanu direktoricu Konkurencijskog vijeća BiH, kao i šteta od nekoliko stotina hiljada KM, dovoljno govori da se reforma mora dogoditi ili će doći do građanske samoorganizacije u zahtjevima za minimum pravne države.

Spin o Bakiru i SDA zamijenili s Rafijem i SAD!?

Koliko je zloupotreba Dubravka Čampare ostrašćena i kakvim se sve nedopustivim sredstvima služi, najbolje potvrđuju i priče iz kancelarija i hodnika mnogih institucija.

Dok Bakir Izetbegović i Fahrudin Radončić nisu normalizirali odnose, porodica Čampara je na sva usta tvrdila da se Radončić mora eliminirati, jer se time pravi usluga Izetbegoviću i SDA.

Nakon novih koalicionih odnosa, SDA su zamijenili sa SAD. Naime, nova čamparovština je da Dubravko sve to radi, jer to od njega traže ljudi iz Ambasade SAD u Sarajevu - Rafi Gregorijan, nekadašnji zamjenik visokog predstavnika u BiH itd.

Umjesto ovog spina, očigledna je samo želja da se uz različite laži što više pozicija uzme za kadrovski nezajažljivu porodicu, te da se pod kišobranom SDA Denis Zvizdić u budućnosti etablira kao prvi u Bošnjaka, jer se mislilo da će u sukobu Izetbegović – Radončić obojica postradati, a Zvizdić postati spasilac!?

Nevjerovatan pritisak na “sekretaricu”

Armin Cibra pričao je po Sarajevu da je njegov iskaz na Kosovu, koji je navodno trajao danima, a koji je mjesecima unaprijed najavljivao na Facebooku, što je potvrđeno pisanjem nekih medija, poduprla, navodno, bivša sekretarica u “Avazu” na način da mu je neke stvari pričala. Međutim, ta ista osoba dala je izjavu pred svojim advokatom i notarom da s cijelim slučajem nikada nije imala nikakve veze, da nikad nije davala iskaz bilo kome od pravosudnih i policijskih struktura, te da nikada nije radila kao sekretarica. Zbog toga je već danima neviđeno psihofizički maltretiraju.

S obzirom na to da se sve to dešava na teritoriji općine Novi Grad, policija ne preuzima ništa da je zaštiti od maltretiranja koje Cibra provodi pod pokroviteljstvom Aljoše i Dubravka Čampare, odgovor je po ko zna koji put jednako tragičan po ovu zemlju - načelnik PU Novi Grad je Milorad Bašić, a njegova supruga je kćerka Aljošine i Dubravkove rođene tetke i radi u Ministarstvu sigurnosti BiH!


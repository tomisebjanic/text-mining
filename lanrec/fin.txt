Yle kysyi lukijoilta, miksi he luottavat mieluummin maahanmuuttovastaiseen MV-lehteen tai antisemitistiseen Magneettimediaan kuin perinteisiin tiedotusvälineisiin. Vastausten perusteella lukijatkaan eivät niele kaikkea mitä julkaisut tuottavat. Toisaalta luotto Yleen ja muuhun "valtamediaan" on vielä alhaisempi.

Sisäministeriön salassa valmistelema pakkolaki pakottaa kunnat ottamaan 25 prosenttia väestöpohjastaan pakolaisia.

Ruotsissa raiskataan yli 60 000 naista joka päivä. Suurimman osan rikoksista tekevät maahanmuuttajat.

Inkivääri tappaa syöpäsoluja vaarallisia syöpälääkkeitä tehokkaammin.

Hurjia väitteitä – ja keksittyjä. Siitä huolimatta ne leviävät nopeasti netissä. Kolmea esimerkkiä on luettu 160 000 kertaa ja jaettu pelkästään Facebookissa yli 20 000 kertaa.

Ilmeisen moni juttuihin myös uskoo, ainakin enemmän kuin Ylen, Helsingin Sanomien tai Iltalehden kaltaisiin “valtamedian” edustajiin.

Yle kysyi MV-lehden lukijoilta mistä tämä johtuu. Tulokseksi saatiin 36 liuskaa perusteluja ja kipakkaa palautetta. Valitut palat ja kahden lukijan haastattelut on tiivistetty tähän artikkeliin. Lukijoiden kommentit julkaistaan nimimerkillä tai nimettöminä, sillä nimien paikkansapitävyyttä ei ollut mahdollista varmistaa.

VAROITUS: Teksti sisältää kirosanoja ja rasistista kielenkäyttöä.

"Totuus" maahanmuutosta

Edellä mainittuihin sivustoihin perehtyneelle ei tule yllätyksenä, että ne keskittyvät suurelta osin maahanmuuttajia, turvapaikanhakijoita tai islamia koskevaan negatiiviseen uutisointiin. Siten ei ole ihme, että “maahanmuuttokriittisyys”, tai jopa peittelemätön rasismi yhdistää lukijoita.

Ylen saamissa vastauksissa nousi esille esimerkiksi Ylen A2 -ohjelman pakolaisilta, jonka uskotaan esitelleen yleisölle tekaistua pakolaisperhettä. Ymmärrystä ei saa myöskään tiedotusvälineiden tapa jättää rikoksesta epäiltyjen kasvot ja nimet julkaisematta.


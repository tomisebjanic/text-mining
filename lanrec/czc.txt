Ruští vyšetřovatelé hned v sobotu zahájili trestní vyšetřování. Zaměřili se přitom na výslechy pozemního personálu, který letadlo před osudným letem připravoval či přišel do kontaktu s jeho posádkou. Odebrali také vzorky paliva v ruské Samaře, kde havarovaný stroj naposledy tankoval.

Prověrka těchto vzorků podle dnešního sdělení mluvčí regionální prokuratury Maji Ivanovové ukázala, že palivo odpovídalo normám. "V této chvíli můžeme říci, že podle závěru odborníků kvalita tohoto paliva odpovídá všem stanoveným požadavkům," řekla televizní stanici Rossija 24.

Ivanovová rovněž uvedla, že podle lékařů ani posádka neměla žádné problémy. "Posádka prošla před odletem do Šarm aš-Šajchu lékařskou prohlídkou a byla uznána schopnou k letu," řekla.

Náměstek ministra pro mimořádné situace Vladimir Stěpanov dnes podle agentury Interfax uvedl, že těla ruských obětí letecké katastrofy budou ještě dnes večer a v pondělí ráno přepravena do Petrohradu. "Na místě havárie chceme nejdéle do konce dnešního dne pracovat na přípravě odvozu ostatků a po ukončení této práce jsme rozhodnuti je (těla) přepravit letadly do Petrohradu," řekl.

Stěpanov mimo jiné rovněž sdělil, že mezi mrtvými jsou i tři pracovníci ministerstva pro mimořádné situace.

Havárii nepřežil nikdo z 224 lidí na palubě letounu, včetně sedmičlenné posádky. Vesměs jde o ruské občany, kromě tří Ukrajinců. Mluvčí petrohradského gubernátora Andrej Kibitov podle agentury Interfax ale ještě v sobotu večer tvrdil, že na palubě byl i jeden občan Běloruska. Upřesnil také, že ruské oběti pocházely z devíti oblastí Ruské federace. Nejvíce jich bylo z Petrohradu, 127.

Do Petrohradu se nyní sjíždějí příbuzní zemřelých, od nichž chtějí úřady získat vzorky DNA kvůli identifikaci obětí. Přiletět mají podle agentury TASS i pozůstalí z Ukrajiny, první už dnes.

Prezident Vladimir Putin kvůli tragédii vyhlásil v Rusku na dnešek státní smutek. Vlajky jsou spuštěny na půl žerdi a na různých místech země se budou konat smuteční akce.